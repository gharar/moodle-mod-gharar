<div dir="rtl">

# راهنمای ارتقا

در این پرونده، راهنمای ارتقا از یک نسخه به نسخه‌ی بالاتر را مشاهده می‌نمایید.

**نکته**: امکان تغییر به نسخه‌ی پایین‌تر برای افزونه وجود ندارد؛ چراکه مودل از این رویه پشتیبانی نمی‌کند. در نتیجه، بهتر است پیش از ارتقا، به‌ویژه به نسخه‌های ناپایدار، از نمونه‌های موجود پشتیبان تهیه نمایید.

در این‌جا، تنها راهنمای ارتقا از یک نسخه به دقیقا نسخه‌ی بعدی آورده شده است. در نتیجه، اگر می‌خواهید از یک نسخه به دو یا چند نسخه بعد بروید، باید همه‌ی نسخه‌های میانی را نیز در نظر بگیرید. برای نمونه، اگر می‌خواهید از نسخه‌ی ۰.۱.۰ به ۰.۳.۰ بروزرسانی انجام دهید، باید راهنمای ارتقای ۰.۲.۰ را نیز ببینید.

البته، روند به‌روزرسانی و ارتقا را، تا حد امکان، خود افزونه انجام می‌دهد؛ و معمولا شما نیاز به انجام کاری ندارید. اما، پیشنهاد می‌شود پیش از ارتقا، این راهنما را نگاه بیاندازید؛ چراکه شامل نکته‌هایی است که ممکن است نیاز به توجه داشته باشند.

## از ۰.۱.۰ به ۰.۲.۰

در نسخه‌ی جدید، نیازی به وارد کردن پیوند اتاق وجود ندارد؛ و دسترسی به اتاق، به کمک نشانی اتاق (رشته‌ای ۳۶ رقمی) انجام می‌شود. در نسخه‌ی پیشین، این دسترسی به کمک پیوندی که به صورت دستی وارد می‌شود، انجام می‌پذیرد. اگر پیوند واردشده معتبر باشد، نشانی اتاق در این پیوند هست (به قالب https://room.gharar.ir/&lt;address&gt;) و می‌توان آن را استخراج کرد.

در نتیجه، کاری که انجام می‌شود این است که، افزونه می‌کوشد تا این نشانی را (به شکلی نسبتا هوشمند) استخراج کرده و ذخیره کند. چنانچه نشانی‌ای نتواند استخراج شود، آن نمونه به کلی حذف خواهد شد (چراکه پیوند آن باید قالب نادرستی داشته باشد). هم‌چنین، اگر از دو نمونه‌ی گوناگون، یک نشانی استخراج شود، نمونه‌ی دوم حذف می‌شود.

هم‌چنین، در نسخه‌ی جدید، نام نمونه از نام اتاق مختص به آن نمونه متفاوت است. این موضوع، برای این است که یکتایی اتاق‌ها به کمک نام‌های‌شان بررسی می‌شود؛ و مثلا این خطاست که در دو درس گوناگون، نام دو اتاق یکسان باشد.

در نتیجه، هنگام ارتقا، نام نمونه ثابت می‌ماند؛ اما نام اتاق، از چسباندن نام درسی مربوط به آن نمونه، به نام آن نمونه به دست خواهد آمد. برای مثال، اگر در درس برنامه‌سازی پیشرفته، در نسخه‌ی پیشین، نام نمونه‌ای «کلاس درس» باشد، آنگاه در نسخه‌ی جدید، نام اتاق آن نمونه «برنامه‌سازی پیشرفته - کلاس درس» خواهد بود.

اگر در این میان، پس از تولید نام اتاق، نام دو اتاق تکراری به دست بیاید، آنگاه یک رشته‌ی تصادفی به نام دومین اتاق، درون پرانتز، اضافه خواهد شد؛ و هیچ یک از نمونه‌ها حذف نخواهند شد.

هم‌چنین، هنگام ساختن یا ویرایش یک نمونه، برای پیشگیری از تداخل نام اتاق‌ها، از همین قاعده برای نام اتاق‌ها پیروی کنید (احتمالا این عملیات آینده خودکارسازی می‌شود).

پس از پایان مرحله‌ی ارتقا نیز، تنظیمات توکن دسترسی برای شما خواهد آمد. آن را باید وارد نمایید؛ چراکه در غیر این صورت، عملیات‌های افزونه با شکست مواجه خواهند شد.

</div>

